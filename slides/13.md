---
marp: true
title: 尽心上
theme: uncover
paginate: true
---

# 尽心上

---

![](assets/audios/13/1.mp3)

孟子曰： __「尽其心者，知其性也。知其性，则知天矣。存其心，养其性，所以事天也。夭寿不贰，修身以俟之，所以立命也。」__ 

---

![](assets/audios/13/2.mp3)

孟子曰： __「莫非命也，顺受其正。是故知命者，不立乎岩墙之下。尽其道而死者，正命也。桎梏死者，非正命也。」__ 

---

![](assets/audios/13/3.mp3)

孟子曰： __「求则得之，舍则失之，是求有益于得也，求在我者也。求之有道，得之有命，是求无益于得也，求在外者也。」__ 

---

![](assets/audios/13/4.mp3)

孟子曰： __「万物皆备于我矣。反身而诚，乐莫大焉。强恕而行，求仁莫近焉。」__ 

---

![](assets/audios/13/5.mp3)

孟子曰： __「行之而不著焉，习矣而不察焉，终身由之而不知其道者，众也。」__ 

---

![](assets/audios/13/6.mp3)

孟子曰： __「人不可以无耻。无耻之耻，无耻矣。」__ 

---

![](assets/audios/13/7.mp3)

孟子曰： __「耻之于人大矣。为机变之巧者，无所用耻焉。不耻不若人，何若人有？」__ 

---

![](assets/audios/13/8.mp3)

孟子曰： __「古之贤王好善而忘势，古之贤士何独不然？乐其道而忘人之势。故王公不致敬尽礼，则不得亟见之。见且犹不得亟，而况得而臣之乎？」__ 

---

![](assets/audios/13/9.mp3)

孟子谓宋句践曰： __「子好游乎？吾语子游。人知之，亦嚣嚣；人不知，亦嚣嚣。」__ 

---

![](assets/audios/13/10.mp3)

曰： __「何如斯可以嚣嚣矣？」__ 

---

![](assets/audios/13/11.mp3)

曰： __「尊德乐义，则可以嚣嚣矣。故士穷不失义，达不离道。穷不失义，故士得己焉；达不离道，故民不失望焉。古之人，得志，泽加于民；不得志，修身见于世。穷则独善其身，达则兼善天下。」__ 

---

![](assets/audios/13/12.mp3)

孟子曰： __「待文王而后兴者，凡民也。若夫豪杰之士，虽无文王犹兴。」__ 

---

![](assets/audios/13/13.mp3)

孟子曰： __「附之以韩魏之家，如其自视欿然，则过人远矣。」__ 

---

![](assets/audios/13/14.mp3)

孟子曰： __「以佚道使民，虽劳不怨；以生道杀民，虽死不怨杀者。」__ 

---

![](assets/audios/13/15.mp3)

孟子曰： __「霸者之民，驩虞如也；王者之民，皞皞如也。杀之而不怨，利之而不庸，民日迁善而不知为之者。夫君子所过者化，所存者神，上下与天地同流，岂曰小补之哉？」__ 

---

![](assets/audios/13/16.mp3)

孟子曰： __「仁言，不如仁声之入人深也。善政，不如善教之得民也。善政民畏之，善教民爱之；善政得民财，善教得民心。」__ 

---

![](assets/audios/13/17.mp3)

孟子曰： __「人之所不学而能者，其良能也；所不虑而知者，其良知也。孩提之童，无不知爱其亲者；及其长也，无不知敬其兄也。亲亲，仁也；敬长，义也。无他，达之天下也。」__ 

---

![](assets/audios/13/18.mp3)

孟子曰： __「舜之居深山之中，与木石居，与鹿豕游，其所以异于深山之野人者几希。及其闻一善言，见一善行，若决江河，沛然莫之能御也。」__ 

---

![](assets/audios/13/19.mp3)

孟子曰： __「无为其所不为，无欲其所不欲，如此而已矣。」__ 

---

![](assets/audios/13/20.mp3)

孟子曰： __「人之有德慧术知者，恒存乎疢疾。独孤臣孽子，其操心也危，其虑患也深，故达。」__ 

---

![](assets/audios/13/21.mp3)

孟子曰： __「有事君人者，事是君则为容悦者也。有安社稷臣者，以安社稷为悦者也。有天民者，达可行于天下而后行之者也。有大人者，正己而物正者也。」__ 

---

![](assets/audios/13/22.mp3)

孟子曰： __「君子有三乐，而王天下不与存焉。父母俱存，兄弟无故，一乐也。仰不愧于天，俯不怍于人，二乐也。得天下英才而教育之，三乐也。君子有三乐，而王天下不与存焉。」__ 

---

![](assets/audios/13/23.mp3)

孟子曰： __「广土众民，君子欲之，所乐不存焉。中天下而立，定四海之民，君子乐之，所性不存焉。君子所性，虽大行不加焉，虽穷居不损焉，分定故也。君子所性，仁义礼智根于心。其生色也，睟然见于面，盎于背，施于四体，四体不言而喻。」__ 

---

![](assets/audios/13/24.mp3)

孟子曰： __「伯夷辟纣，居北海之滨，闻文王作兴，曰：‘盍归乎来！吾闻西伯善养老者。’太公辟纣，居东海之滨，闻文王作兴，曰：‘盍归乎来！吾闻西伯善养老者。’天下有善养老，则仁人以为己归矣。五亩之宅，树墙下以桑，匹妇蚕之，则老者足以衣帛矣。五母鸡，二母彘，无失其时，老者足以无失肉矣。百亩之田，匹夫耕之，八口之家足以无饥矣。所谓西伯善养老者，制其田里，教之树畜，导其妻子，使养其老。五十非帛不暖，七十非肉不饱。不暖不饱，谓之冻馁。文王之民，无冻馁之老者，此之谓也。」__ 

---

![](assets/audios/13/25.mp3)

孟子曰： __「易其田畴，薄其税敛，民可使富也。食之以时，用之以礼，财不可胜用也。民非水火不生活，昏暮叩人之门户，求水火，无弗与者，至足矣。圣人治天下，使有菽粟如水火。菽粟如水火，而民焉有不仁者乎？」__ 

---

![](assets/audios/13/26.mp3)

孟子曰： __「孔子登东山而小鲁，登太山而小天下。故观于海者难为水，游于圣人之门者难为言。观水有术，必观其澜。日月有明，容光必照焉。流水之为物也，不盈科不行；君子之志于道也，不成章不达。」__ 

---

![](assets/audios/13/27.mp3)

孟子曰： __「鸡鸣而起，孳孳为善者，舜之徒也。鸡鸣而起，孳孳为利者，跖之徒也。欲知舜与跖之分，无他，利与善之闲也。」__ 

---

![](assets/audios/13/28.mp3)

孟子曰： __「杨子取为我，拔一毛而利天下，不为也。墨子兼爱，摩顶放踵利天下，为之。子莫执中，执中为近之，执中无权，犹执一也。所恶执一者，为其贼道也，举一而废百也。」__ 

---

![](assets/audios/13/29.mp3)

孟子曰： __「饥者甘食，渴者甘饮，是未得饮食之正也，饥渴害之也。岂惟口腹有饥渴之害？人心亦皆有害。人能无以饥渴之害为心害，则不及人不为忧矣。」__ 

---

![](assets/audios/13/30.mp3)

孟子曰： __「柳下惠不以三公易其介。」__ 

---

![](assets/audios/13/31.mp3)

孟子曰： __「有为者辟若掘井，掘井九轫而不及泉，犹为弃井也。」__ 

---

![](assets/audios/13/32.mp3)

孟子曰： __「尧舜，性之也；汤武，身之也；五霸，假之也。久假而不归，恶知其非有也。」__ 

---

![](assets/audios/13/33.mp3)

公孙丑曰： __「伊尹曰：‘予不狎于不顺。’放太甲于桐，民大悦。太甲贤。又反之，民大悦。贤者之为人臣也，其君不贤，则固可放与？」__ 

---

![](assets/audios/13/34.mp3)

孟子曰： __「有伊尹之志，则可；无伊尹之志，则篡也。」__ 

---

![](assets/audios/13/35.mp3)

公孙丑曰： __「《诗》曰：‘不素餐兮’，君子之不耕而食，何也？」__ 

---

![](assets/audios/13/36.mp3)

孟子曰： __「君子居是国也，其君用之，则安富尊荣；其子弟从之，则孝弟忠信。‘不素餐兮’，孰大于是？」__ 

---

![](assets/audios/13/37.mp3)

王子垫问曰： __「士何事？」__ 

---

![](assets/audios/13/38.mp3)

孟子曰： __「尚志。」__ 

---

![](assets/audios/13/39.mp3)

曰： __「何谓尚志？」__ 

---

![](assets/audios/13/40.mp3)

曰： __「仁义而已矣。杀一无罪，非仁也；非其有而取之，非义也。居恶在？仁是也；路恶在？义是也。居仁由义，大人之事备矣。」__ 

---

![](assets/audios/13/41.mp3)

孟子曰： __「仲子，不义与之齐国而弗受，人皆信之，是舍箪食豆羹之义也。人莫大焉亡亲戚、君臣、上下。以其小者信其大者，奚可哉？」__ 

---

![](assets/audios/13/42.mp3)

桃应问曰： __「舜为天子，皋陶为士，瞽瞍杀人，则如之何？」__ 

---

![](assets/audios/13/43.mp3)

孟子曰： __「执之而已矣。」__ 

---

![](assets/audios/13/44.mp3)

 __「然则舜不禁与？」__ 

---

![](assets/audios/13/45.mp3)

曰： __「夫舜恶得而禁之？夫有所受之也。」__ 

---

![](assets/audios/13/46.mp3)

 __「然则舜如之何？」__ 

---

![](assets/audios/13/47.mp3)

曰： __「舜视弃天下，犹弃敝屣也。窃负而逃，遵海滨而处，终身欣然，乐而忘天下。」__ 

---

![](assets/audios/13/48.mp3)

孟子自范之齐，望见齐王之子。喟然叹曰： __「居移气，养移体，大哉居乎！夫非尽人之子与？」__ 

---

![](assets/audios/13/49.mp3)

孟子曰： __「王子宫室、车马、衣服多与人同，而王子若彼者，其居使之然也；况居天下之广居者乎？鲁君之宋，呼于垤泽之门。守者曰：‘此非吾君也，何其声之似我君也？’此无他，居相似也。」__ 

---

![](assets/audios/13/50.mp3)

孟子曰： __「食而弗爱，豕交之也；爱而不敬，兽畜之也。恭敬者，币之未将者也。恭敬而无实，君子不可虚拘。」__ 

---

![](assets/audios/13/51.mp3)

孟子曰： __「形色，天性也；惟圣人，然后可以践形。」__ 

---

![](assets/audios/13/52.mp3)

齐宣王欲短丧。公孙丑曰： __「为朞之丧，犹愈于已乎？」__ 

---

![](assets/audios/13/53.mp3)

孟子曰： __「是犹或紾其兄之臂，子谓之姑徐徐云尔，亦教之孝弟而已矣。」__ 

---

![](assets/audios/13/54.mp3)

王子有其母死者，其傅为之请数月之丧。公孙丑曰： __「若此者，何如也？」__ 

---

![](assets/audios/13/55.mp3)

曰： __「是欲终之而不可得也。虽加一日愈于已，谓夫莫之禁而弗为者也。」__ 

---

![](assets/audios/13/56.mp3)

孟子曰： __「君子之所以教者五：有如时雨化之者，有成德者，有达财者，有答问者，有私淑艾者。此五者，君子之所以教也。」__ 

---

![](assets/audios/13/57.mp3)

公孙丑曰： __「道则高矣，美矣，宜若登天然，似不可及也。何不使彼为可几及而日孳孳也？」__ 

---

![](assets/audios/13/58.mp3)

孟子曰： __「大匠不为拙工改废绳墨，羿不为拙射变其彀率。君子引而不发，跃如也。中道而立，能者从之。」__ 

---

![](assets/audios/13/59.mp3)

孟子曰： __「天下有道，以道殉身；天下无道，以身殉道。未闻以道殉乎人者也。」__ 

---

![](assets/audios/13/60.mp3)

公都子曰： __「滕更之在门也，若在所礼。而不答，何也？」__ 

---

![](assets/audios/13/61.mp3)

孟子曰： __「挟贵而问，挟贤而问，挟长而问，挟有勋劳而问，挟故而问，皆所不答也。滕更有二焉。」__ 

---

![](assets/audios/13/62.mp3)

孟子曰： __「于不可已而已者，无所不已；于所厚者薄，无所不薄也。其进锐者，其退速。」__ 

---

![](assets/audios/13/63.mp3)

孟子曰： __「君子之于物也，爱之而弗仁；于民也，仁之而弗亲。亲亲而仁民，仁民而爱物。」__ 

---

![](assets/audios/13/64.mp3)

孟子曰： __「知者无不知也，当务之为急；仁者无不爱也，急亲贤之为务。尧舜之知而不遍物，急先务也；尧舜之仁不遍爱人，急亲贤也。不能三年之丧，而缌小功之察；放饭流歠，而问无齿决，是之谓不知务。」__ 

---

# 尽心下