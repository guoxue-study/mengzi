---
marp: true
title: 万章下
theme: uncover
paginate: true
---

# 万章下

---

![](assets/audios/10/1.mp3)

孟子曰： __「伯夷，目不视恶色，耳不听恶声。非其君不事，非其民不使。治则进，乱则退。横政之所出，横民之所止，不忍居也。思与乡人处，如以朝衣朝冠坐于涂炭也。当纣之时，居北海之滨，以待天下之清也。故闻伯夷之风者，顽夫廉，懦夫有立志。

---

![](assets/audios/10/2.mp3)

 __「伊尹曰：‘何事非君？何使非民？’治亦进，乱亦进。曰：‘天之生斯民也，使先知觉后知，使先觉觉后觉。予，天民之先觉者也；予将以此道觉此民也。’思天下之民匹夫匹妇有不与被尧舜之泽者，若己推而内之沟中，其自任以天下之重也。

---

![](assets/audios/10/3.mp3)

 __「柳下惠，不羞污君，不辞小官。进不隐贤，必以其道。遗佚而不怨，厄穷而不悯。与乡人处，由由然不忍去也。‘尔为尔，我为我，虽袒裼裸裎于我侧，尔焉能浼我哉？’故闻柳下惠之风者，鄙夫宽，薄夫敦。

---

![](assets/audios/10/4.mp3)

 __「孔子之去齐，接淅而行；去鲁，曰：‘迟迟吾行也。’去父母国之道也。可以速而速，可以久而久，可以处而处，可以仕而仕，孔子也。」__ 

---

![](assets/audios/10/5.mp3)

孟子曰： __「伯夷，圣之清者也；伊尹，圣之任者也；柳下惠，圣之和者也；孔子，圣之时者也。孔子之谓集大成。集大成也者，金声而玉振之也。金声也者，始条理也；玉振之也者，终条理也。始条理者，智之事也；终条理者，圣之事也。智，譬则巧也；圣，譬则力也。由射于百步之外也，其至，尔力也；其中，非尔力也。」__ 

---

![](assets/audios/10/6.mp3)

北宫锜问曰： __「周室班爵禄也，如之何？」__ 

---

![](assets/audios/10/7.mp3)

孟子曰： __「其详不可得闻也。诸侯恶其害己也，而皆去其籍。然而轲也，尝闻其略也。天子一位，公一位，侯一位，伯一位，子、男同一位，凡五等也。君一位，卿一位，大夫一位，上士一位，中士一位，下士一位，凡六等。

---

![](assets/audios/10/8.mp3)

 __「天子之制，地方千里，公侯皆方百里，伯七十里，子、男五十里，凡四等。不能五十里，不达于天子，附于诸侯，曰附庸。天子之卿受地视侯，大夫受地视伯，元士受地视子、男。

---

![](assets/audios/10/9.mp3)

 __「大国地方百里，君十卿禄，卿禄四大夫，大夫倍上士，上士倍中士，中士倍下士，下士与庶人在官者同禄，禄足以代其耕也。次国地方七十里，君十卿禄，卿禄三大夫，大夫倍上士，上士倍中士，中士倍下士，下士与庶人在官者同禄，禄足以代其耕也。小国地方五十里，君十卿禄，卿禄二大夫，大夫倍上士，上士倍中士，中士倍下士，下士与庶人在官者同禄，禄足以代其耕也。耕者之所获，一夫百亩。百亩之粪，上农夫食九人，上次食八人，中食七人，中次食六人，下食五人。庶人在官者，其禄以是为差。」__ 

---

![](assets/audios/10/10.mp3)

万章问曰： __「敢问友。」__ 

---

![](assets/audios/10/11.mp3)

孟子曰： __「不挟长，不挟贵，不挟兄弟而友。友也者，友其德也，不可以有挟也。孟献子，百乘之家也，有友五人焉：乐正裘、牧仲，其三人，则予忘之矣。献子之与此五人者友也，无献子之家者也。此五人者，亦有献子之家，则不与之友矣。非惟百乘之家为然也。虽小国之君亦有之。费惠公曰：‘吾于子思，则师之矣；吾于颜般，则友之矣；王顺、长息则事我者也。’非惟小国之君为然也，虽大国之君亦有之。晋平公之于亥唐也，入云则入，坐云则坐，食云则食。虽疏食菜羹，未尝不饱，盖不敢不饱也。然终于此而已矣。弗与共天位也，弗与治天职也，弗与食天禄也，士之尊贤者也，非王公之尊贤也。舜尚见帝，帝馆甥于贰室，亦飨舜，迭为宾主，是天子而友匹夫也。用下敬上，谓之贵贵；用上敬下，谓之尊贤。贵贵、尊贤，其义一也。」__ 

---

![](assets/audios/10/12.mp3)

万章问曰： __「敢问交际何心也？」__ 

---

![](assets/audios/10/13.mp3)

孟子曰： __「恭也。」__ 

---

![](assets/audios/10/14.mp3)

曰： __「却之却之为不恭，何哉？」__ 

---

![](assets/audios/10/15.mp3)

曰： __「尊者赐之，曰‘其所取之者，义乎，不义乎」__ ，而后受之，以是为不恭，故弗却也。」__ 

---

![](assets/audios/10/16.mp3)

曰： __「请无以辞却之，以心却之，曰‘其取诸民之不义也’，而以他辞无受，不可乎？」__ 

---

![](assets/audios/10/17.mp3)

曰： __「其交也以道，其接也以礼，斯孔子受之矣。」__ 

---

![](assets/audios/10/18.mp3)

万章曰： __「今有御人于国门之外者，其交也以道，其馈也以礼，斯可受御与？」__ 

---

![](assets/audios/10/19.mp3)

曰： __「不可。《康诰》曰：‘杀越人于货，闵不畏死，凡民罔不憝。’是不待教而诛者也。殷受夏，周受殷，所不辞也。于今为烈，如之何其受之？」__ 

---

![](assets/audios/10/20.mp3)

曰： __「今之诸侯取之于民也，犹御也。苟善其礼际矣，斯君子受之，敢问何说也？」__ 

---

![](assets/audios/10/21.mp3)

曰： __「子以为有王者作，将比今之诸侯而诛之乎？其教之不改而后诛之乎？夫谓非其有而取之者盗也，充类至义之尽也。孔子之仕于鲁也，鲁人猎较，孔子亦猎较。猎较犹可，而况受其赐乎？」__ 

---

![](assets/audios/10/22.mp3)

曰： __「然则孔子之仕也，非事道与？」__ 

---

![](assets/audios/10/23.mp3)

曰： __「事道也。」__ 

---

![](assets/audios/10/24.mp3)

 __「事道奚猎较也？」__ 

---

![](assets/audios/10/25.mp3)

曰： __「孔子先簿正祭器，不以四方之食供簿正。」__ 

---

![](assets/audios/10/26.mp3)

曰： __「奚不去也？」__ 

---

![](assets/audios/10/27.mp3)

曰： __「为之兆也。兆足以行矣，而不行，而后去，是以未尝有所终三年淹也。孔子有见行可之仕，有际可之仕，有公养之仕也。于季桓子，见行可之仕也；于卫灵公，际可之仕也；于卫孝公，公养之仕也。」__ 

---

![](assets/audios/10/28.mp3)

孟子曰： __「仕非为贫也，而有时乎为贫；娶妻非为养也，而有时乎为养。为贫者，辞尊居卑，辞富居贫。辞尊居卑，辞富居贫，恶乎宜乎？抱关击柝。孔子尝为委吏矣，曰‘会计当而已矣’。尝为乘田矣，曰‘牛羊茁壮，长而已矣’。位卑而言高，罪也；立乎人之本朝，而道不行，耻也」__ 

---

![](assets/audios/10/29.mp3)

万章曰： __「士之不托诸侯，何也？」__ 

---

![](assets/audios/10/30.mp3)

孟子曰： __「不敢也。诸侯失国，而后托于诸侯，礼也；士之托于诸侯，非礼也。」__ 

---

![](assets/audios/10/31.mp3)

万章曰： __「君馈之粟，则受之乎？」__ 

---

![](assets/audios/10/32.mp3)

曰： __「受之。」__ 

---

![](assets/audios/10/33.mp3)

 __「受之何义也？」__ 

---

![](assets/audios/10/34.mp3)

曰： __「君之于氓也，固周之。」__ 

---

![](assets/audios/10/35.mp3)

曰： __「周之则受，赐之则不受，何也？」__ 

---

![](assets/audios/10/36.mp3)

曰： __「不敢也。」__ 

---

![](assets/audios/10/37.mp3)

曰： __「敢问其不敢何也？」__ 

---

![](assets/audios/10/38.mp3)

曰： __「抱关击柝者，皆有常职以食于上。无常职而赐于上者，以为不恭也。」__ 

---

![](assets/audios/10/39.mp3)

曰： __「君馈之，则受之，不识可常继乎？」__ 

---

![](assets/audios/10/40.mp3)

曰： __「缪公之于子思也，亟问，亟馈鼎肉。子思不悦。于卒也，摽使者出诸大门之外，北面稽首再拜而不受。曰：‘今而后知君之犬马畜伋。’盖自是台无馈也。悦贤不能举，又不能养也，可谓悦贤乎？」__ 

---

![](assets/audios/10/41.mp3)

曰： __「敢问国君欲养君子，如何斯可谓养矣？」__ 

---

![](assets/audios/10/42.mp3)

曰： __「以君命将之，再拜稽首而受。其后廪人继粟，庖人继肉，不以君命将之。子思以为鼎肉，使己仆仆尔亟拜也，非养君子之道也。尧之于舜也，使其子九男事之，二女女焉，百官牛羊仓廪备，以养舜于畎亩之中，后举而加诸上位。故曰：王公之尊贤者也。」__ 

---

![](assets/audios/10/43.mp3)

万章曰： __「敢问不见诸侯，何义也？」__ 

---

![](assets/audios/10/44.mp3)

孟子曰： __「在国曰市井之臣，在野曰草莽之臣，皆谓庶人。庶人不传质为臣，不敢见于诸侯，礼也。」__ 

---

![](assets/audios/10/45.mp3)

万章曰： __「庶人，召之役，则往役；君欲见之，召之，则不往见之，何也？」__ 

---

![](assets/audios/10/46.mp3)

曰： __「往役，义也；往见，不义也。且君之欲见之也，何为也哉？」__ 

---

![](assets/audios/10/47.mp3)

曰： __「为其多闻也，为其贤也。」__ 

---

![](assets/audios/10/48.mp3)

曰： __「为其多闻也，则天子不召师，而况诸侯乎？为其贤也，则吾未闻欲见贤而召之也。缪公亟见于子思，曰：‘古千乘之国以友士，何如？’子思不悦，曰：‘古之人有言：曰事之云乎，岂曰友之云乎？’子思之不悦也，岂不曰：‘以位，则子，君也；我，臣也。何敢与君友也？以德，则子事我者也。奚可以与我友？’千乘之君求与之友，而不可得也，而况可召与？齐景公田，招虞人以旌，不至，将杀之。志士不忘在沟壑，勇士不忘丧其元。孔子奚取焉？取非其招不往也。」__ 

---

![](assets/audios/10/49.mp3)

曰： __「敢问招虞人何以？」__ 

---

![](assets/audios/10/50.mp3)

曰： __「以皮冠。庶人以旃，士以旗，大夫以旌。以大夫之招招虞人，虞人死不敢往。以士之招招庶人，庶人岂敢往哉。况乎以不贤人之招招贤人乎？欲见贤人而不以其道，犹欲其入而闭之门也。夫义，路也；礼，门也。惟君子能由是路，出入是门也。《诗》云：‘周道如砥，其直如矢；君子所履，小人所视。’」__ 

---

![](assets/audios/10/51.mp3)

万章曰： __「孔子，君命召，不俟驾而行。然则孔子非与？」__ 

---

![](assets/audios/10/52.mp3)

曰： __「孔子当仕有官职，而以其官召之也。」__ 

---

![](assets/audios/10/53.mp3)

孟子谓万章曰： __「一乡之善士，斯友一乡之善士；一国之善士，斯友一国之善士；天下之善士，斯友天下之善士。以友天下之善士为未足，又尚论古之人。颂其诗，读其书，不知其人，可乎？是以论其世也。是尚友也。」__ 

---

![](assets/audios/10/54.mp3)

齐宣王问卿。孟子曰： __「王何卿之问也？」__ 

---

![](assets/audios/10/55.mp3)

王曰： __「卿不同乎？」__ 

---

![](assets/audios/10/56.mp3)

曰： __「不同。有贵戚之卿，有异姓之卿。」__ 

---

![](assets/audios/10/57.mp3)

王曰： __「请问贵戚之卿。」__ 

---

![](assets/audios/10/58.mp3)

曰： __「君有大过则谏，反覆之而不听，则易位。」__ 

---

![](assets/audios/10/59.mp3)

王勃然变乎色。曰： __「王勿异也。王问臣，臣不敢不以正对。」__ 

---

![](assets/audios/10/60.mp3)

王色定，然后请问异姓之卿。曰： __「君有过则谏，反覆之而不听，则去。」__ 