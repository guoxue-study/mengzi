---
marp: true
title: 梁惠王下
theme: uncover
paginate: true
---

# 梁惠王下

---

![](assets/audios/02/1.mp3)

庄暴见孟子，曰： __「暴见于王，王语暴以好乐，暴未有以对也。」__ 曰： __「好乐何如？」__ 

---

![](assets/audios/02/2.mp3)

孟子曰： __「王之好乐甚，则齐国其庶几乎！」__ 

---

![](assets/audios/02/3.mp3)

他日，见于王曰： __「王尝语庄子以好乐，有诸？」__ 王变乎色，曰： __「寡人非能好先王之乐也，直好世俗之乐耳。」__ 

---

![](assets/audios/02/4.mp3)

曰： __「王之好乐甚，则齐其庶几乎！今之乐犹古之乐也。」__ 曰： __「可得闻与？」__ 

---

![](assets/audios/02/5.mp3)

曰： __「独乐乐，与人乐乐，孰乐？」__ 曰： __「不若与人。」__ 

---

![](assets/audios/02/6.mp3)

曰： __「与少乐乐，与众乐乐，孰乐？」__ 曰： __「不若与众。」__ 

---

![](assets/audios/02/7.mp3)

 __「臣请为王言乐：今王鼓乐于此，百姓闻王钟鼓之声，管龠之音，举疾首蹙頞而相告曰：‘吾王之好鼓乐，夫何使我至于此极也？父子不相见，兄弟妻子离散。’今王田猎于此，百姓闻王车马之音，见羽旄之美，举疾首蹙頞而相告曰：‘吾王之好田猎，夫何使我至于此极也？父子不相见，兄弟妻子离散。’此无他，不与民同乐也。」__ 

---

![](assets/audios/02/8.mp3)

 __「今王鼓乐于此，百姓闻王钟鼓之声，管龠之音，举欣欣然有喜色而相告曰：‘吾王庶几无疾病与？何以能鼓乐也？’今王田猎于此，百姓闻王车马之音，见羽旄之美，举欣欣然有喜色而相告曰‘吾王庶几无疾病与？何以能田猎也？’此无他，与民同乐也。今王与百姓同乐，则王矣。」__ 

---

![](assets/audios/02/9.mp3)

齐宣王问曰： __「文王之囿方七十里，有诸？」__ 

---

![](assets/audios/02/10.mp3)

孟子对曰： __「于传有之。」__ 

---

![](assets/audios/02/11.mp3)

曰： __「若是其大乎？」__ 

---

![](assets/audios/02/12.mp3)

曰： __「民犹以为小也。」__ 

---

![](assets/audios/02/13.mp3)

曰： __「寡人之囿方四十里，民犹以为大，何也？」__ 

---

![](assets/audios/02/14.mp3)

曰： __「文王之囿方七十里，刍荛者往焉，雉兔者往焉，与民同之。民以为小，不亦宜乎？臣始至于境，问国之大禁，然后敢入。臣闻郊关之内有囿方四十里，杀其麋鹿者如杀人之罪。则是方四十里，为阱于国中。民以为大，不亦宜乎？」__ 

---

![](assets/audios/02/15.mp3)

齐宣王问曰： __「交邻国有道乎？」__ 

---

![](assets/audios/02/16.mp3)

孟子对曰： __「有。惟仁者为能以大事小，是故汤事葛，文王事昆夷；惟智者为能以小事大，故大王事獯鬻，句践事吴。以大事小者，乐天者也；以小事大者，畏天者也。乐天者保天下，畏天者保其国。《诗》云：‘畏天之威，于时保之。’」__ 

---

![](assets/audios/02/17.mp3)

王曰： __「大哉言矣！寡人有疾，寡人好勇。」__ 

---

![](assets/audios/02/18.mp3)

对曰： __「王请无好小勇。夫抚剑疾视曰，‘彼恶敢当我哉’！此匹夫之勇，敌一人者也。王请大之！《诗》云：‘王赫斯怒，爰整其旅，以遏徂莒，以笃周祜，以对于天下。’此文王之勇也。文王一怒而安天下之民。《书》曰：‘天降下民，作之君，作之师。惟曰其助上帝，宠之四方。有罪无罪，惟我在，天下曷敢有越厥志？’一人衡行于天下，武王耻之。此武王之勇也。而武王亦一怒而安天下之民。今王亦一怒而安天下之民，民惟恐王之不好勇也。」__ 

---

![](assets/audios/02/19.mp3)

齐宣王见孟子于雪宫。王曰： __「贤者亦有此乐乎？」__ 

---

![](assets/audios/02/20.mp3)

孟子对曰： __「有。人不得，则非其上矣。不得而非其上者，非也；为民上而不与民同乐者，亦非也。乐民之乐者，民亦乐其乐；忧民之忧者，民亦忧其忧。乐以天下，忧以天下，然而不王者，未之有也。

---

![](assets/audios/02/21.mp3)

 __「昔者齐景公问于晏子曰：‘吾欲观于转附、朝儛，遵海而南，放于琅邪。吾何修而可以比于先王观也？’晏子对曰：‘善哉问也！天子适诸侯曰巡狩，巡狩者巡所守也；诸侯朝于天子曰述职，述职者述所职也。无非事者。春省耕而补不足，秋省敛而助不给。夏谚曰： __「吾王不游，吾何以休？吾王不豫，吾何以助？一游一豫，为诸侯度。」__ 今也不然：师行而粮食，饥者弗食，劳者弗息。睊睊胥谗，民乃作慝。方命虐民，饮食若流。流连荒亡，为诸侯忧。从流下而忘反谓之流，从流上而忘反谓之连，从兽无厌谓之荒，乐酒无厌谓之亡。先王无流连之乐，荒亡之行。惟君所行也。’景公说，大戒于国，出舍于郊。于是始兴发补不足。召大师曰：‘为我作君臣相说之乐！’盖徵招角招是也。其诗曰：‘畜君何尤？’畜君者，好君也。」__ 

---

![](assets/audios/02/22.mp3)

齐宣王问曰： __「人皆谓我毁明堂。毁诸？已乎？」__ 

---

![](assets/audios/02/23.mp3)

孟子对曰： __「夫明堂者，王者之堂也。王欲行王政，则勿毁之矣。」__ 

---

![](assets/audios/02/24.mp3)

王曰： __「王政可得闻与？」__ 

---

![](assets/audios/02/25.mp3)

对曰： __「昔者文王之治岐也，耕者九一，仕者世禄，关市讥而不征，泽梁无禁，罪人不孥。老而无妻曰鳏。老而无夫曰寡。老而无子曰独。幼而无父曰孤。此四者，天下之穷民而无告者。文王发政施仁，必先斯四者。《诗》云：‘哿矣富人，哀此茕独。’」__ 

---

![](assets/audios/02/26.mp3)

王曰： __「善哉言乎！」__ 

---

![](assets/audios/02/27.mp3)

曰： __「王如善之，则何为不行？」__ 

---

![](assets/audios/02/28.mp3)

王曰： __「寡人有疾，寡人好货。」__ 

---

![](assets/audios/02/29.mp3)

对曰： __「昔者公刘好货，《诗》云：‘乃积乃仓，乃裹糇粮，于橐于囊。思戢用光。弓矢斯张，干戈戚扬，爰方启行。’故居者有积仓，行者有裹粮也，然后可以爰方启行。王如好货，与百姓同之，于王何有？」__ 

---

![](assets/audios/02/30.mp3)

王曰： __「寡人有疾，寡人好色。」__ 

---

![](assets/audios/02/31.mp3)

对曰： __「昔者大王好色，爱厥妃。《诗》云：‘古公亶甫，来朝走马，率西水浒，至于岐下。爰及姜女，聿来胥宇。’当是时也，内无怨女，外无旷夫。王如好色，与百姓同之，于王何有？」__ 

---

![](assets/audios/02/32.mp3)

孟子谓齐宣王曰： __「王之臣有托其妻子于其友，而之楚游者。比其反也，则冻馁其妻子，则如之何？」__ 

---

![](assets/audios/02/33.mp3)

王曰： __「弃之。」__ 

---

![](assets/audios/02/34.mp3)

曰： __「士师不能治士，则如之何？」__ 

---

![](assets/audios/02/35.mp3)

王曰： __「已之。」__ 

---

![](assets/audios/02/36.mp3)

曰： __「四境之内不治，则如之何？」__ 

---

![](assets/audios/02/37.mp3)

王顾左右而言他。

---

![](assets/audios/02/38.mp3)

孟子见齐宣王曰： __「所谓故国者，非谓有乔木之谓也，有世臣之谓也。王无亲臣矣，昔者所进，今日不知其亡也。」__ 

---

![](assets/audios/02/39.mp3)

王曰： __「吾何以识其不才而舍之？」__ 

---

![](assets/audios/02/40.mp3)

曰： __「国君进贤，如不得已，将使卑逾尊，疏逾戚，可不慎与？左右皆曰贤，未可也；诸大夫皆曰贤，未可也；国人皆曰贤，然后察之；见贤焉，然后用之。左右皆曰不可，勿听；诸大夫皆曰不可，勿听；国人皆曰不可，然后察之；见不可焉，然后去之。左右皆曰可杀，勿听；诸大夫皆曰可杀，勿听；国人皆曰可杀，然后察之；见可杀焉，然后杀之。故曰，国人杀之也。如此，然后可以为民父母。」__ 

---

![](assets/audios/02/41.mp3)

齐宣王问曰： __「汤放桀，武王伐纣，有诸？」__ 

---

![](assets/audios/02/42.mp3)

孟子对曰： __「于传有之。」__ 

---

![](assets/audios/02/43.mp3)

曰： __「臣弑其君可乎？」__ 

---

![](assets/audios/02/44.mp3)

曰： __「贼仁者谓之贼，贼义者谓之残，残贼之人谓之一夫。闻诛一夫纣矣，未闻弑君也。」__ 

---

![](assets/audios/02/45.mp3)

孟子见齐宣王曰： __「为巨室，则必使工师求大木。工师得大木。则王喜，以为能胜其任也。匠人斵而小之，则王怒，以为不胜其任矣。夫人幼而学之，壮而欲行之。王曰‘姑舍女所学而从我’，则何如？今有璞玉于此，虽万镒，必使玉人雕琢之。至于治国家，则曰‘姑舍女所学而从我’，则何以异于教玉人雕琢玉哉？」__ 

---

![](assets/audios/02/46.mp3)

齐人伐燕，胜之。宣王问曰： __「或谓寡人勿取，或谓寡人取之。以万乘之国伐万乘之国，五旬而举之，人力不至于此。不取，必有天殃。取之，何如？」__ 

---

![](assets/audios/02/47.mp3)

孟子对曰： __「取之而燕民悦，则取之。古之人有行之者，武王是也。取之而燕民不悦，则勿取。古之人有行之者，文王是也。以万乘之国伐万乘之国，箪食壶浆，以迎王师。岂有他哉？避水火也。如水益深，如火益热，亦运而已矣。」__ 

---

![](assets/audios/02/48.mp3)

齐人伐燕，取之。诸侯将谋救燕。宣王曰： __「诸侯多谋伐寡人者，何以待之？」__ 

---

![](assets/audios/02/49.mp3)

孟子对曰： __「臣闻七十里为政于天下者，汤是也。未闻以千里畏人者也。《书》曰：‘汤一征，自葛始。’天下信之。‘东面而征，西夷怨；南面而征，北狄怨。曰，奚为后我？’民望之，若大旱之望云霓也。归市者不止，耕者不变。诛其君而吊其民，若时雨降，民大悦。《书》曰：‘徯我后，后来其苏。’

---

![](assets/audios/02/50.mp3)

 __「今燕虐其民，王往而征之。民以为将拯己于水火之中也，箪食壶浆，以迎王师。若杀其父兄，系累其子弟，毁其宗庙，迁其重器，如之何其可也？天下固畏齐之强也。今又倍地而不行仁政，是动天下之兵也。王速出令，反其旄倪，止其重器，谋于燕众，置君而后去之，则犹可及止也。」__ 

---

![](assets/audios/02/51.mp3)

邹与鲁哄。穆公问曰： __「吾有司死者三十三人，而民莫之死也。诛之，则不可胜诛；不诛，则疾视其长上之死而不救，如之何则可也？」__ 

---

![](assets/audios/02/52.mp3)

孟子对曰： __「凶年饥岁，君之民老弱转乎沟壑，壮者散而之四方者，几千人矣；而君之仓廪实，府库充，有司莫以告，是上慢而残下也。曾子曰：‘戒之戒之！出乎尔者，反乎尔者也。’夫民今而后得反之也。君无尤焉。君行仁政，斯民亲其上、死其长矣。」__ 

---

![](assets/audios/02/53.mp3)

滕文公问曰： __「滕，小国也，间于齐楚。事齐乎？事楚乎？」__ 

---

![](assets/audios/02/54.mp3)

孟子对曰： __「是谋非吾所能及也。无已，则有一焉：凿斯池也，筑斯城也，与民守之，效死而民弗去，则是可为也。」__ 

---

![](assets/audios/02/55.mp3)

滕文公问曰： __「齐人将筑薛，吾甚恐。如之何则可？」__ 

---

![](assets/audios/02/56.mp3)

孟子对曰： __「昔者大王居邠，狄人侵之，去之岐山之下居焉。非择而取之，不得已也。苟为善，后世子孙必有王者矣。君子创业垂统，为可继也。若夫成功，则天也。君如彼何哉？强为善而已矣。」__ 

---

![](assets/audios/02/57.mp3)

滕文公问曰： __「滕，小国也。竭力以事大国，则不得免焉。如之何则可？」__ 

---

![](assets/audios/02/58.mp3)

孟子对曰： __「昔者大王居邠，狄人侵之。事之以皮币，不得免焉；事之以犬马，不得免焉；事之以珠玉，不得免焉。乃属其耆老而告之曰：‘狄人之所欲者，吾土地也。吾闻之也：君子不以其所以养人者害人。二三子何患乎无君？我将去之。’去邠，逾梁山，邑于岐山之下居焉。邠人曰：‘仁人也，不可失也。’从之者如归市。或曰：‘世守也，非身之所能为也。效死勿去。’君请择于斯二者。」__ 

---

![](assets/audios/02/59.mp3)

鲁平公将出。嬖人臧仓者请曰： __「他日君出，则必命有司所之。今乘舆已驾矣，有司未知所之。敢请。」__ 公曰： __「将见孟子。」__ 曰： __「何哉？君所为轻身以先于匹夫者，以为贤乎？礼义由贤者出。而孟子之后丧逾前丧。君无见焉！」__ 公曰： __「诺。」__ 

---

![](assets/audios/02/60.mp3)

乐正子入见，曰： __「君奚为不见孟轲也？」__ 曰： __「或告寡人曰，‘孟子之后丧逾前丧’，是以不往见也。」__ 曰： __「何哉君所谓逾者？前以士，后以大夫；前以三鼎，而后以五鼎与？」__ 曰： __「否。谓棺椁衣衾之美也。」__ 曰： __「非所谓逾也，贫富不同也。」__ 

---

![](assets/audios/02/61.mp3)

乐正子见孟子，曰： __「克告于君，君为来见也。嬖人有臧仓者沮君，君是以不果来也。」__ 曰： __「行或使之，止或尼之。行止，非人所能也。吾之不遇鲁侯，天也。臧氏之子焉能使予不遇哉？」__ 